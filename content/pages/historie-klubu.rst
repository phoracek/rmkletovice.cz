Historie klubu
##############

`Historické fotografie <https://www.zonerama.com/rmkletovice/Album/899440>`_

Raketové modelářství u nás vzniklo jako nejmladší odvětví modelářské odbornosti v šedesátých letech po zahájení výzkumných letů do vesmíru. Zejména pak po úspěšném prvním letu člověka do vesmíru ruského kosmonauta Jurije Alexejeviče Gagarina 12. 4. 1961. V roce 1969 jsme mohli sledovat první kroky člověka Neila Armstronga z USA na Měsíci a poté startu do vesmíru prvního Československého kosmonauta ing. Vladimíra Remka v roce 1978. Tyto události nejvíce ovlivnily první zájemce o raketové modelářství, chtít napodobit dobývání vesmíru, alespoň pomocí malých modelů kosmických nosičů, meteorologických, výzkumných a nebo bojových raket, případně plastikovými modely.

První klub zabývajícím se raketovým modelářstvím vznikl na Slovensku v Dubnici nad Váhom v roce 1964 zásluhou tehdejšího ZVS Dubnica, kde také vyrobili první bezpečné a spolehlivé raketové motorky pro modeláře, které se pak hojně používaly a dodnes používají v raketovém modelářství. První oficiální Mistrovství  Československa se konalo v roce 1965 v Brně. Z počátku se létaly pouze klasické kategorie s brzdícím návratným zařízením, padák a streamer. Později se přidaly kategorie maket a jiné speciální modely s raketovým pohonem.

Střediska s odborností raketových modelářů se jako první vytvořila v Dubnici nad Váhom, Pardubicích, Praze, Ostravě, Hradci Králové, Vyškově a v Ústí nad Labem. 

Raketomodelářský klub Dubnica nad Váhom založil tradici mezinárodních soutěží Dubnický máj, které se později staly Mistrovstvím Evropy a zúčastňovala se ho družstva Polska, Bulharska, Rumunska, Jugoslávie, Anglie a Československa. V roce 1972 se v Jugoslavii konalo první Mistrovství světa a skončilo velkým úspěchem československých modelářů v nejnáročnější kategorii maket. Otakar Šaffek z Prahy získal první titul Mistra světa, Karel Urban byl druhý a Jaroslav Diviš čtvrtý.

V prosinci 1970 byl založen v Adamově Raketomodelářský klub Adast Adamov, který položil základy raketového modelářství v jihomoravském kraji. Mezi prvními zakládajícími členy byli ing. Horáček, ing. Pazour, ing. Zahradníček, p. Frank a další, kteří později rozvíjeli modelářskou činnost mezi mládeží v zájmových kroužcích. V těchto kroužcích vyrostly modelářské osobnosti, které se prosadily jak na domácích soutěžích  tak i na Mistrovství světa a Evropy. Zde vynikli bratři Horáčkové Petr a Pavel, kteří se prosadili na mezinárodních soutěžích zejména v kategoriích S7- makety. Na Mistrovství světa v roce 1974 ve slovenské Dubnici skončil Petr Horáček na třetím místě. Mnozí z nich jsou na listinách světových rekordů v jednotlivých kategoriích. Úspěšně si na domácích soutěžích vedli také Marcel Hurta, Martin Michalík, Petr Frank, Ivo Pazour, Petr Pazour a mnozí další, kteří se stali několikrát Mistry Československa. Dodnes pracují raketoví modeláři s podklady na makety kategorie S7 jako je Sojuz, Ariane nebo Sonda, které zpracoval do všech detailů ing. Miroslav Horáček a tak obohatil sortiment podkladů na makety. Raketové modelářství v Československu mělo všeobecně velmi dobrý zvuk a na evropských a světových šampionátech byli raketoví modeláři vždy na předních místech. 

Na Raketomodelářský klub Adast Adamov úspěšně navázal nově založený klub s raketomodelářským zaměřením v Letovicích. Stalo se tak v roce 1975 za přispění metodické a materiální pomoci ing. Miroslava Horáčka.  Mezi zakládajícími členy RMK Letovice byli Jiří Kašpar, Jaroslav Štěpánek, Zdeněk Kvasnička, Rudolf Dvořák, Josef Svoboda a mnozí další členové tehdejšího Svazarmu. Počínaje rokem 1975 se v Letovicích pravidelně každý rok konaly soutěže. 

Už po třech letech vzniku klubu se v Letovicích uskutečnila první významná soutěž a to Mistrovství České republiky ve spolupráci s RMK Adast Adamov. V roce 1985 to pak bylo Mistrovství České republiky žáků. Od roku 1981 se v reprezentaci pravidelně prosazoval Jaroslav Štěpánek a zúčastňoval se Mistrovství Evropy a světa. Na  prvním Mistrovství světa soutěžil už v roce 1983 v Polsku. Za velmi dobré výkony obdržel titul Mistr sportu. 

Klub velmi dobře reprezentovali mnozí závodníci. Milan Kučka  se prosadil na Mistrovství České republiky v kategorii S7 makety, Jaroslav Cihla a Zdeněk Štěrba, Václav Richter, si dobře vedli v klasických kategoriích. Klub se věnuje také výchově mládeže v Domě dětí a mládeže v Letovicích (od roku 1972) a vychoval několik generací vynikajících žáků, kteří významně obohatili špičku mládežnického raketového modelářství. Zde byli mezi nejlepšími Lubomír Brožek, David Řeháček, Milan a Aleš Mazourkovi, Zdeněk Kopečný, Miloš Buš, Tomáš Oujezdský, Martin Coufal a mnozí jiní a pro mnohé byla tato odbornost průpravou pro další studium, případně výběr řemesla. 

Po roce 1989 pokračoval klub v nezměněné sestavě, jen se do činnosti promítly změny v naší společnosti. Mnozí členové se dále nemohli věnovat tomuto finančně a časově náročnému koníčku z důvodů změny zaměstnání nebo začali sami podnikat a stěží si našli volnou chvilku na modelaření a nebo aktivní účast na špičkových soutěžích. Také financování činnosti modelářů bylo omezeno téměř na minimum a mnozí reprezentanti si musí část nákladů hradit sami. Celkově došlo v modelářství k úbytku členů ve všech odvětvích nejen v raketovém modelářství. Klub neměl vlastní prostory na schůzky využíval prostory DDM Letovice a na soutěže si pronajímal plochy převážně u soukromých osob, případně od družstva Ledeko Letovice, v roce 2000 jsme uspořádali soutěž na polním letišti u Cetkovic, kde nám plochu pronajalo tamní zemědělské družstvo a organizačně přispěla i Střední odborná škola ve Velkých Opatovicích. Letecký klub Letovice nabídl prostor letiště na Písečné pro trénink a soutěže modelářů, kde se v poslední době konají mistrovské soutěže a soutěže  klubového charakteru.

V roce 1992 zanikl Raketomodelářský klub Adast Adamov a aktivní členové přešli do RMK Letovice, mezi jinými Pavel Horáček, ing. Bohumil Pazour, Dagmar Pazourová, Petr Pazour, kde navázali na dosavadní činnost. Po roce 2010 se k nám připojili členové zaniklého RMK Třebíč, Milan Hodáč a Oldřich Ježek a také noví členové z Brna, Milan Sopoušek a Jaroslav Ráček! Členem RMK Letovice se stal také Leopold Ruber z Rajhradu, kde také klub zanikl.

Od roku 1995 má klub právní subjektivitu a hospodaří tedy samostatně. V reprezentaci zůstává Jaroslav Štěpánek, který byl vyhlášen v roce 2000 sportovcem roku města Letovice a na Mistrovství světa v Praze v roce 2002 skončil na pátém místě. O dva roky později v polském Deblinu se umístil jako nejlepší z družstva České republiky s maketou francouzské nosné rakety Ariane L01 na pěkném osmém místě. Na Mistrovství České republiky v roce 2004 se stal Mistrem ČR v kategorii S7 a zvítězil v soutěži Světového poháru v Krupce. Mistrem České republiky v kategorii S3 byl také v roce 1999 Petr Pazour. S pěknou maketou Sojuz kategorie S7 pak zvítězil na MČR v Krupce i v roce 2002.

V klubu RMK Letovice aktivně působil a  dlouhá léta byl uznávaný mezinárodní rozhodčí ing. Bohumil Pazour a nyní jsou to Jiří Kašpar a Bohuslav Kuda, Milan Sopoušek, kteří rozhodovali na významných soutěžích Evropy a světa jako rozhodčí – bodovač maket kategorie S5 a S7. Zástupci jednotlivých raketomodelářských klubů jihomoravského kraje se také pravidelně scházejí  několikrát do roka na schůzkách na kterých koordinují činnost v klubech a připravují společně kalendář soutěží. Jsou to členové klubů z Brna, Bučovic, Třebíče a dříve Rajhradu a Rousínova.

Ve spolupráci s Domem dětí a mládeže Letovice pak jsou pořádány soutěže pro žáky oblasti Jižní Morava nebo okresu Blansko a také veřejné soutěže s různým zaměřením pro všechny závodníky. 

Specialitou letovického klubu je soutěž nazvaná Dlouhý streamer, určená jak pro  všechny věkové kategorie a zvláště pak pro seniory, kde se hodnotí délka streameru (brzdící stuhy). Modely nelétají daleko a hodnotí se i případné přistání modelu kteroukoliv částí u startovací rampy. Pánové a dámy nemusejí za svými modely běhat jako za mlada a je více času na životní témata na která není na běžných soutěžích čas. Pro větší atraktivitu této soutěže se později přidala kategorie S7 polomakety!

Velmi úzce spolupracujeme s raketomodelářskými kluby v republice při pořádání soutěží školení a kurzů. Významnými kluby v ČR jsou RMK Krupka u Teplic, který má také největší členskou základnu, RMK Český Těšín, RMK Dalovice, MK Šenov, RMK Vyškov, RCM Krupka a další. 

Jiří Kašpar byl deset let v redakční radě časopisu pro modeláře „Modelář a modely“ a nyní publikuje v časopisech RCrevue a Volný let!	

Spolupráce s DDM Letovice trvá více jak padesát let (od r.1972). Nejdříve to byl kroužek dovedných rukou a později  se specifikoval na modely a  zaměřil se na raketové modelářství. V současné době je o modelářství všeobecně menší zájem, účast žáků je slabší. Celkově prošlo kroužky modelářů více jak sto padesát adeptů. 					.	

V roce 2005 oslavil Raketomodelářský klub Letostroj Letovice 30. výročí trvání velkou dvoudenní soutěží na letišti ve spolupráci Leteckým klubem Letovice, která se konala v červenci. 

V září 2005 se konala výstava modelů v Městském kulturním středisku, na které se podíleli modeláři klubů jihomoravského kraje z Vyškova, Brna a Třebíče. Souběžně s touto výstavou se konala také výstava Svazu letců ČR „Československý zahraniční odboj ve II. světové válce a osvobození Československa v roce 1945. O obě akce byl velký zájem veřejnosti.

V roce 2014 se v Letovicích konala soutěž Světového poháru za účasti třiceti závodníků ze čtyř států Evropy. Pěkného úspěchu zde dosáhl Jaroslav Štěpánek, který zvítězil v kategorii maket S7. Soutěž takového rozsahu by nebyla možná bez podpory města Letovice a jeho zástupců!

V roce 2015 se uskutečnila v Kulturním domě velká výstava ke 40. výročí založení klubu RMK Letovice. Na výstavě se spolupodílely další letovické kluby. Letečtí modeláři a Letecký klub letiště Letovice. Klub obdržel Diplom od starosty města Letovic ke 40. výročí klubu

Každoročně je v Letovicích pořádána beseda se spisovatelem, publicistou z oboru kosmonautiky ing. Tomášem Přibylem.

V roce 2017 byl nejúspěšnějším sportovcem roku raketového modelářství v ČR vyhlášen Milan Kučka z Letovic za dobrou reprezentaci na Mistrovství Evropy Světových pohárech a MČR, kterých se účastnil spolu s Jiřím Konkolem z Rousínova, novým členem klubu. 

V současnosti jsou pořádány v Letovicích do roka tři soutěže většího charakteru a to Oblastní přebor žáků Jihomoravského kraje, seriálová soutěž Mistrovství České republiky a veřejná soutěž Dlouhý streamer. Modeláři se také účastní předváděcích a náborových  akcí pro děti u příležitosti Dětského dne a jiných zájmových aktivit. 

Organizování soutěží by nebylo možné bez podpory dalších klubů, které v Letovicích úspěšně fungují, zejména Letecký klub Letovice, který poskytuje zázemí a  aktivní pomoc při organizaci soutěží, které se právě na letištní ploše LK uskutečňují. S Modelářským klubem Letovice se pak společně podílíme na organizování propagačních soutěží a výstav!

V čele klubu stál po celou dobu trvání jako předseda Jiří Kašpar. V úspěšné práci jej podporovali zejména členové výboru Libor Brožek, Rudolf Dvořák Jaroslav Štěpánek, Jaroslav Cihla,  Bohuslav Kuda Milan Kučka, Zdeněk Štěrba, Antonín Bruštík, Roman Marek a další stálí členové. 

V současnosti má klub 25 členů. A celkem za existenci klubu RMK Letovice bylo aktivně zapojeno do činnosti více jak sto členů!! Je třeba vzpomenout také na bývalé významné členy, kteří už mezi námi nejsou. Jsou to: David Bruštík (+1997, 26 let), Rudolf Dvořák (+2012, 69 let)  Zdeněk Štěrba (+2015, 54 let) Antonín Bruštík (+2016 76let), Jaroslav Štěpánek (+2018) Dagmar Pazourová (+2020), ing. Bohumil Pazour (+2024  93 let). 

Od roku 2016 je klub zaregistrován u soudu v Praze jako pobočný spolek Svazu modelářů České republiky. Oficiální název je Raketomodelářský klub Letostroj Letovice p.s.

V roce 2018 uspořádal klub už podruhé Světový pohár raketových modelářů na letišti LK Letovice, za účasti více jak padesáti soutěžících z jedenácti zemí Evropy. Letovice se tím zapsaly do kalendáře soutěžících z celé Evropy. Soutěž Světového poháru se mohla uskutečnit za podpory zejména Města Letovice, Leteckého klubu Letovice, dobrovolných pořadatelů a  nemalé podpory sponzorů.

V roce 2019 se jeden závodník (Petr Pazour) a jeden mezinárodní rozhodčí zúčastnil Mistrovství Evropy v Rumunsku. Za rok 2019 byl nejlepším sportovcem v ČR vyhlášen Milan Kučka. 

V září 2019 přijel na pozvání klubu RMK Letovice první Československý kosmonaut ing. Vladimír Remek. Navštívil místní Zámek a na letišti LK Letovice se seznámil s činností klubu LK Letovice a RMK Letovice. Na závěr se uskutečnila beseda v Kulturním domě za velkého zájmu občanů města.
  
V roce 2020 jsme dostali pozvání do České televize Dobré ráno na ČT 2, které se uskutečnilo 20.8. a kde byl propagován nejen náš klub, ale raketové modelářství v České republice!

Mistr ČR za rok 2022 v kategorii S6A je Milan Kučka, v kategorii S3A je Petr Pazour. Nejlepším raketovým modelářem ČR za rok 2022 je Milan Kučka. Do “Síně slávy“ raketového modelářství byl za dlouholetou, téměř padesátiletou činnost v raketovém modelářství a čtyřicet let působení jako mezinárodní rozhodčí, uveden Jiří Kašpar. 

Mistr ČR za rok 2023 v kategorii S4A, a 2. místo S7 (makety) je Milan Kučka,   Mistr ČR Petr Pazour 1. místo S7 makety.

Mistr ČR za  rok 2024 Milan Kučka je vyhlášen již třetím rokem jako nejlepší raketový modelář roku! Lubomír Martínek skončil na MČR velkých raket na 2. místě! 

Milan Kučka skončil ve Světovém poháru za rok 2024 v kategorii maket S7 celkově na 2. místě ze šedesáti startujících! Nejlepší sportovce RMK Letovice za rok 2023 a 2024 přijal starosta Města a poděkoval za velmi dobrou reprezentaci! 

Letovice, leden 2025. 
